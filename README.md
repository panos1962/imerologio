Το ξημέρωμα της Κυριακής, 29 Δεκεμβρίου 2024, έφυγε πρόωρα από τη ζωή η νύφη μου Μέγκι Τιτιρασβίλι.

Τα χαράματα της πρωτοχρονιάς του 2025, προσπαθώντας να διασκεδάσω τη θλίψη μου,
επιχείρησα να εκτυπώσω το μηνιαίο ημερολόγιο του Ιανουαρίου 2025 από το site
[free-printable-calendar.com](https://www.free-printable-calendar.com),
όπως έκανα κάθε μήνα τα τελευταία χρόνια.
Εκεί διαπίστωσα ότι η συγκεκριμένη εκτύπωση που χρησιμοποιούσα δεν λειτουργούσε,
ίσως επειδή αυτός που τη διαχειρίζεται δεν την είχε ακόμη ετοιμάσει.
Έτσι αποφάσισα να φτιάξω μια δικιά μου σελίδα και σε δύο ώρες περίπου η σελίδα ήταν έτοιμη.
Τις επόμενες μέρες έκανα κάποιες μικροδιορθώσεις, η σημαντικότερη από τις οποίες ήταν η επιλογή δεκαετίας.

Το πρόγραμμα εντάχθηκε στο domain opasopa.net ως subdomain imerologio.opasopa.net
και δέχεται ως παραμέτρους το έτος, π.χ. etos=1992, και τον μήνα, π.χ. minas=2.
Αν δεν καθοριστούν παράμετροι έτους και μήνα, το πρόγραμμα εμφανίζει τον τρέχοντα μήνα.
Επίσης, αν θέλουμε τυχαίο χρωματισμό της σελίδας μπορούμε να δώσουμε την παράμετρο color.
Έτσι, η παρακάτω διεύθυνση θα εμφανίσει το ημερολόγιο του Φεβρουαρίου 1992 με τυχαίο χρωματισμό της σελίδας:

[imerologio.opasopa.net?etos=1992&minas=2&color](imerologio.opasopa.net?etos=1992&minas=2&color)

ενώ η διεύθυνση:

[imerologio.opasopa.net](imerologio.opasopa.net)

θα εμφανίσει το μηνιαίο ημερολόγιο του τρέχοντα μήνα.

*Χρησιμοποιήθηκαν τα Google hosted fonts "Roboto" και "Rancho", ενώ το εικονίδιο της τρέχουσας μέρας
(κόκκινο κουμπί) το κατέβασα από το διαδίκτυο και το προσάρμοσα στις ανάγκες του προγράμματος με το Gimp.*
